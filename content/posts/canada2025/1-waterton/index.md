---
title: "יוצאים לדרך - Waterton lakes park"
date: 2025-07-27T20:00:00Z
tags: ["Canada"]
author: "Shpandrak"
weight: 1
comments: true
cover:
    image: "bearsHumpTopView.jpg"
    hiddenInSingle: true
    relative: true

---

לאחר המסע הארוך,  התמקמנו במלון בקלגרי והתרסקנו לשנת לילה אמיתית ממנה היה קשה להתעורר. הילדים ניצלו כל רגע מארוחת הג׳אנק-בוקר-אמריקאית הראשונה והאחרונה להרבה זמן ועזבנו מוקדם כדי לאסוף את הקראוון.

![אלכס נהנית מכל רגע](alexWaffle.jpg "אלכס נהנית מכל רגע")

ההתרגשות של הילדים מהקראוון, שיהיה הבית שלנו לשלושת השבועות הקרובים, היתה גדולה. הם זוכרים את חוויית הקראוון מאד לטובה עוד מהטיול לארה״ב לפני 3 שנים.  משם המשכנו לוולמארט - עוד מקום שהילדים זוכרים מהטיול הקודם בתור הרפתקה כיפית עם חטיפים בגדלים לא הגיוניים. מכיוון שבאלברטה אסור לרכוש אלכוהול בסופרים, עברנו גם ב ״ליקר סטור״ והתחלנו באיבזור ״מרתף היינות הנייד״ שלנו. הנמלה כמו נמלה, באה עם רשימת קניות מוכנה עוד מהארץ וסרקה את המסדרונות בשיטתיות נמלית, בעוד אני והילדים הלכנו לכל עבר בעקבות החושים שלנו כמו בלונפארק ענקי ועשינו משימות נקודתיות של מציאת חוסרים. כל ילד קיבל אישור לקנות חטיף (מותר שיהיה עד פי שניים גדול יותר מהראש שלו) ויצאנו לדרך!

![איסוף הקראוון](motorHome1.jpg "איסוף הקראוון")

![הנמלה ״מתארגנת״](liquerStore.jpg "הנמלה ״מתארגנת״")

![איך תראה הכניסה לבית? קניות בוולמארט](wallmartDorMat.jpg "איך תראה הכניסה לבית? קניות בוולמארט")

![אלכס עם הקניה שלה - עומדת ב״תקן״](alexCheetos.jpg "אלכס עם הקניה שלה - עומדת ב״תקן״")

![יוצאים לדרך!](motorHome2.jpg "יוצאים לדרך!")

אין כמו נסיעה של 3 שעות כדי להתחיל ״קורס נהיגה מזורז במשאית״. בהתחלה זה קצת מלחיץ וצריכים להתרגל לרעשים שכל החפצים המיטלטלים עושים כשהדרך לא מספיק טובה, אבל בכבישים מהירים זה ממש בסדר. במהירויות נמוכות הקראוון שקיבלנו עושה רעש מאד ספציפי שזכה לכינוי ״האיש השורק״ בפי הילדים. עם הזמן ״האיש השורק״ קיבל עוד כינויים וסיפורי רקע שונים ומשונים, אבל... הוא לגמרי חלק מהמשפחה בטיול.

הCampground הראשון שלנו  [Townsite Campground](https://parks.canada.ca/pn-np/ab/waterton/activ/camping/townsite-camping) ממוקם בתוך שמורת הפארק הלאומי Waterton על שפת אחד מהאגמים הרבים שבה. כשהגענו התחלקנו לצוותים - בעוד הילדים שיחקו על שפת האגם, הנמלה ״עשתה נמלה״ לקראוון והפכה אותו ממשאית לבית, פרקנו את המזוודות ומצאנו מקום לכל החפצים האישיים והמשותפים של כולם.

![החניון הראשון שלנו בטיול](firstRvSite.jpg "החניון הראשון שלנו בטיול")

![משחקים ליד האגם](lakeside1.jpg "משחקים ליד האגם")

![שיחת שובבים על המים](lakeside2.jpg "שיחת שובבים על המים")

בזמן שישבתי עם עלמה שרלוט על שפת האגם וחשבתי מה להכין לארוחת הערב הראשונה - הבעיה ״פתרה את עצמה״. חברי כת כלשהי (אולי אמיש, אולי אחרת) פנו אלינו וסיפרו שהם הכינו יותר מידי אוכל וחבל להם לזרוק אותו. הם לא ידעו מה זה ישראל או איפה זה - חשבו שהגענו משם בנסיעה או שחיה, אבל היו מאד נחמדים והקלו עלינו את הערב הראשון. נחמד שהילדים כבר יודעים קצת אנגלית. טיול כזה מאפשר להם לשמוע המון אנגלית ואפילו לתרגל כשזרים פונים אליהם בכל מיני סיטואציות. דווקא האנגלית ה״יום יומית״ מאפשרת להם להבין טוב יותר משפטים ומקדמת אותם מאד. פיט סיפר לי שכילד זר פנה אליו בשאלות עבר לו בראש: ״לרוץ ולברוח״, ״לעשות כאילו הוא מפגר״, והוא בחר יפה בלהסביר שהוא ״לא מדבר אנגלית״. עד סוף הטיול, מקווה שלפחות שתי האופציות הראשונות לא תהיינה יותר על הפרק 😅

החניון היה נחמד והיו בו הרבה סנאים שקפצו כל הזמן מתוך מחילות תת קרקעיות והפתיעו אנשים שהולכים. האיזור כולו הוא ממלכת הדובים, אז כמובן שאסור להשאיר אוכל בחוץ בלילה ולהיות ערניים במיוחד כשמסתובבים לבד. בזמן ארוחת הערב, הפתיע אותנו סוג של אייל שחלף על פנינו והמשיך בענייניו. אפילו לא ממש התחלנו את הטיול וכבר ראינו לא מעט טבע וחיות!

![אייל בארוחת הערב](deerDinner.jpg "אייל בארוחת הערב")

בזמן שהנמלה התרחצה אני והילדים רקמנו את המזימה! בעוד בטיול הקודם הפיטים היו עדיין קטנים ולא רצינו שישנו במיטות העליונות של הקראוון ויצנחו בלילה אל מותם בטרם עת, המצב השתנה. פרט לכך שהם גדלו ב3 שנים, בקראוון הנוכחי יש רשת ביטחון שבהחלט יכולה לעזור. הנמלה לא השתכנעה ורצתה שההורים ישנו בכוך הקטן הזה, אבל בשיתוף פעולה של הילדים כשהנמלה חזרה מהמקלחת הצגנו לה סדרה של תרחישי לילה מומחזים הכוללים - התגלגלות תוך כדי סיוט אל תוך הרשת, הליכה לשרותים מתוך שינה ובעיקר הרבה צחוק של ילדים ממחיזים. התחלנו בפיילוט שינה שלימים יהפוך להיות סידור השינה הקבוע. המבוגרים נהנים ממיטה נורמאלית ונוחה, והילדים מקבלים את החוויה של לישון במקום מיוחד. כולם מרוויחים!

![מקרים ותגובות - ״המחזה״](sleepingRV1.jpg "מקרים ותגובות - ״המחזה״")

![הולכים לישון פעם ראשונה בקראוון!](sleepingRV2.jpg "הולכים לישון פעם ראשונה בקראוון!")

הלילה הראשון עבר בשלום! אלכס לא צנחה אל מותה, ופיט לא הלך מתוך שינה והצטרף למשפחת דובים! היום נעשה את המסלול הראשון שלנו בטיול. בחרנו במסלול Bear's Hump הקליל שהתחיל קרוב מאד לחניון הלילה שלנו בתוך השמורה.

![טקס מריחת קרם הגנה - ויוצאים לדרך!](sunscreen.jpg "טקס מריחת קרם הגנה - ויוצאים לדרך!")

![מתחילים בטיפוס](bearHumpClimb1.jpg "מתחילים בטיפוס")

![Climbing Bear's Hump](bearHumpClimb2.jpg)

![Climbing Bear's Hump](bearHumpClimb3.jpg)

המסלול היה מושלם בתור ״מסלול כניסה לכושר״ קליל (פחות משעתיים כולל הפסקת ארוכה בפסגה - טיפוס של כ200 מטר). הנופים מהפסגה היו ״מטורפים״. אגם קסום, הרים גבוהים, ואפילו ״טירה״ עתיקה כחלק מהנוף (מלון ״הנסיך של ווילס״). בפסגה ביקרו אותנו סנאים שמנמנים שרצו לחלוק איתנו את הארוחה.

![פרטי המסלול](bearHumpStats.jpg "פרטי המסלול")

![הילדים כובשים את גיבנת הדב](bearHumpKids.jpg "הילדים כובשים את גיבנת הדב")

![פנורמה מהפסגה](bearHumppanorama.jpg "פנורמה מהפסגה")

![שותף לכל ארוחה (צילום - עלמה שרלוט)](bearHumpsSuirrel.jpg "שותף לכל ארוחה (צילום - עלמה שרלוט)")

![הבנות](bearHumpGirls.jpg "הבנות")

![הבנים](bearHumpBoys.jpg "הבנים")

![נוף קסום מהפסגה, אי אפשר להפסיק לצלם](bearsHumpTopView.jpg "נוף קסום מהפסגה, אי אפשר להפסיק לצלם")

כבר כשהתחלנו לטפס, הבחנו שמשהו "לא בסדר״ ביער. מרבית העצים ״עירומים״ מעלים והירוק היחיד שנראה היה צמחיה נמוכה. הסקנו שכנראה היתה כאן שריפה, ואכן, בירור קצר העלה שאכן היה בפארק ארוע שריפה משמעותי. ב2017 שריפה שקיבלה את השם Kenow השמידה כ40% משטח הפארק(!) השריפה, שהתלקחה בעקבות מכת ברק, שינתה מאד את אופיו של הפארק. אמנם אנחנו, בני האדם, נוטים לראות בארועים כאלו דבר שלילי, לטבע אין העדפות - הוא תמיד נמצא בהתחדשות והתאמה למציאות החדשה.

מעניין לראות (וגם לקרוא בדיעבד) על השינויים שעברה הצמחיה והשינוי בהרגלים של החיות ביער. מה ש״לא עבד״, הפסיק להתקיים במחזור הזה והתחלף, ומה שהתאים את עצמו - שרד.  סוגים מסויימים של עצי אשוח תלויים בשריפות - האצטרובלים שלהם ״משחררים״ את הזרעים רק בטמפרטורות גבוהות, בעוד עצי צפצפה ״יודעים״ להצמיח עצים חדשים מתוך השורשים ששרדו. דילול הצמחיה הגבוהה מאפשר התפתחות של שיחים נמוכים ו״פותח את התחרות״ למינים שונים של צמחיה. גם לשרידים של העצים השרופים יש תרומה - ההתפוררות האיטית שלהם מספקת מזון לקרקע, ובנוסף השלדים משמשים לקינון של בעלי חיים. מרבית החיות הגדולות בפארק שרדו והתאימו את עצמן. [סרטון](https://www.youtube.com/watch?v=lUtq9WHAWKI) שמתאר את השיקום אחרי שנה באדיבות רשות הפארקים של קנדה. מעניין לעקוב שוב אחרי הפארק וללמוד מה השתנה פה בחלוף השנים. גם בני האדם לומדים להתמודד עם השינויים בטבע, לפעמים הדבר הנכון הוא להתנגד לאינסטינקט שלנו לנסות לתקן ופשוט - לתת לטבע לעשות את שלו.

![הדרך למטה בתוך היער ה״עירום״](bearHumpWayDown1.jpg "הדרך למטה בתוך היער ה״עירום״")

![צמחיה חדשה מחליפה את השרופה](bearHumpWayDown2.jpg "צמחיה חדשה מחליפה את השרופה")

![טבע בהתחדשות](burntTree.jpg "טבע בהתחדשות")

כשהגענו בחזרה לחניון כבר לא היתה אפילו חניה אחת פנויה, ״עשינו את היום״ למטיילים כשהזזנו את הקראוון. משם היינו צריכים להחליט על הפעילות הבאה. הוחלט פה אחד (הפה של הנמלה), שבמקום להמשיך לשייט רגוע באגם בקאנו נבקר ב[Blakiston falls](https://www.alltrails.com/trail/canada/alberta/blakiston-falls-trail). המסלול נחמד, מוביל דרך קונסטרוקציית גשרים לתצפית על מפל ומסיים בערוץ נחל שצבע קירותיו אדמדמים. חשוב לציין כאן בשורות אלו, שאמא נמלה ״חייבת לנו סירה״!

![מפלי Blakinston](blakinston1.jpg "מפלי Blakinston")

![גשרי הליכה לתצפית](blakinston2.jpg "גשרי הליכה לתצפית")

מכאן ניסע לכיוון גבול ארה״ב ונצא לגיחה לפארק הלאומי Glacier במונטנה שבארצות הברית של אמריקה, לפני שנחזור צפונה להמשך המסלול בקנדה

המשך יבוא...