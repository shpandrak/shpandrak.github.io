---
title: "נפרדים מגליישר"
date: 2025-07-30T20:00:00Z
tags: ["USA"]
author: "Shpandrak"
#weight: 4
cover:
  image: "mg2.jpg"
  hiddenInSingle: true
  relative: true


---

עבור היום האחרון בגליישר בחרנו במסלול המטפס לתצפית על Hidden lake. מסלול קל וקצר שבשונה מהמסלולים הקודמים שעשינו בשמורה, עובר בשטחים פתוחים ומטפס לתצפית.

שוב הגענו למרכז המבקרים כדי לתפוס את השאטל למסלול. למרות שהגענו הרבה לפני 8, היה בתחנה של השאטל תור ארוך. אנשים, מסתבר, חיכו שם כבר מ6:30. כשהגיע האחראי על ההסעות, הוא בישר לנו שנהג אחד הבריז לו, ויש רק אוטובוס אחד, כך שמי שלא יכנס, יאלץ להמתין לא מעט להסעה הבאה. כדי להוסיף חטא לאיוולת, ה״סדרן המלומד״ התעקש שלמרות שהתור התארגן אחרי מי שהגיע מוקדם, הדרך הנכונה לעמוד בתור היא בכיוון ההפוך, ולכן מי שהגיע אחרון יכנס לאוטובוס ראשון. גם המחאות של האנשים בתור לא עזרו, והסדרן איים שאם נהפוך את הסדר הוא לא יעלה אותם לאוטובוס. הילדים קיבלו הצצה לעולמם של האמריקאים שמצייתים ציות עיוור לכללים, וגם למבוגרים עם ״טיפשות כללית״. כשהגיע הנהג, הוא היה קצת יותר גמיש והסכים לדחוס באוטובוס אנשים בעמידה ולהושיב ילדים על הברכיים של ההורים כך שנכנסו בשאטל הקטן מעל 50 אנשים.

![](bus.jpg "נדחסים בשאטל של גליישר")

זוג אמריקאים נחמדים ממינסוטה נתנו לילדים לשבת במקומם, ויצאנו לדרך! השאטל נוסע בכביש שנקרא "Going to the sun", ונסלל במשך יותר מעשור לפני בדיוק 100 שנה כדי לאפשר למטיילים להגיע לתוך השמורה. הנופים הנחשפים בנסיעה עצמה מרשימים ביותר. במהלך הנסיעה הנהג האט, וממש בסמוך לכביש חלפנו על פני דב שחור עומד על רגליו האחוריות ומנשנש משהו (לצערי לא הספקתי לצלם).

יצאנו לדרך! המסלול התחיל בטיפוס קליל על על גשרי עץ מוגבהים (בטענה שזה עוזר איכשהו לצמחיה להתחדש), אלכס התלוננה שזה ״לא מרגיש כמו טיול״, אבל די מהר גשרוני העץ הסתיימו ואפשר היה ללכת בטבע. 

![](climb1.jpg "מתחילים במסלול")

![](climb2.jpg)

![](climb3.jpg)

![](climb4.jpg)

הנופים הפנוראמיים של האחו הפתוח היו יפים והיוו גיוון מרענן. לאורך המסלול טיילו מרמיטות שמידי פעם הציצו מהמחילות שלהן והחלו לשרוק לעוברים ושבים. על השביל פגשנו גם פנים אל פנים את עזי ההרים. עזי ההרים, האנדמיות להרי הרוקי, אמנם גדולות, חזקות ומצויידות בקרניים חדות, אך לא מסוכנות בדרך כלל למטיילים ונחשבות לקמע של גליישר.

![](mg2.jpg "עז הרי הרוקי")

![](mg1.jpg "עז הרי הרוקי")

![](marmot.jpg)

![](butterfly.jpg)

![](kids.jpg "גורי ליברמן מצוי")

המסלול הקליל מסתיים בתצפית ל״אגם החבוי״ (Hidden lake). מי שרוצה להאריך יכול גם להמשיך עד האגם עצמו, אבל בחרנו ביום רגוע, עשינו ועוד נעשה מסלולים מאמצים יותר. בתצפית, אנשים עם משקפות רציניות השקיפו על דובי גריזלי בצידו השני של האגם, אבל למרות שהבאנו משקפת קטנטנה, לא יכולנו לראות כלום. עדיין ״חייבים לנו״ דוב! אחרי נשנושים בתצפית, חזרנו באותה הדרך. עצרנו קצת להשתולל בגוש שלג שטרם הפשיר. 

![](hiddenLake.jpg "Hidden lake")

![](hiddenLakeOutlook.jpg)

![](hiddenLakeOutlookLunch.jpg)

![](snow1.jpg)

![](snow2.jpg)

![](snow3.jpg)

![](snow4.jpg)

![](snow5.jpg)

![](hiddenLakeStats.PNG)

חזרנו מוקדם לחניון הלילה לאחר צהריים רגוע יחד. מאוד השתדלנו לרווח את הימים כך שישאר לנו זמן משפחתי רגוע. לשחק ביחד, לקרוא, וללמוד יחד לנגן ב״כלי נגינה של שטח״ שקנינו לטיול.

אחד הדברים שאני אוהב בטיול ארוך בקראוון, הוא שמ״בלי להתכוון״, הילדים לומדים כל כך הרבה דברים שימושיים על החיים. בעוד ביום-יום אנחנו ״מסתירים״ מהם הרבה מהדברים ש״קורים ברקע״ ומאפשרים את החיים, בקראוון הכל ״שקוף״. הילדים שותפים במידה רבה לקניות, בישולים, שטיפת כלים, כביסות, התלבטויות הטיול וכל מיני מנהלות שהם אפילו לא ידעו שקיימות. אפשר לומר שטיול בקראוון הוא ״מיקרו קוסמוס״ לחיי משפחה. אני ממש נהנה לשמוע את השאלות שלהם, להתייעץ איתם ולדבר על למה דברים הם כמו שהם. לנו ה״מבוגרים״ יש המון הרגלים אוטומטיים שאנחנו אפילו לא שמים אליהם לב, לפעמים אפשר ללמוד מהילדים ולנסות דברים חדשים במשפחה.

 הספקנו גם לעשות ״מסיבת כביסה״ ולהכין עוד ״ארוחת ערב אמריקאית קלאסית״ - והפעם - מק אנד צ׳יז זול מקופסא. בעוד בבית אנחנו מכינים גרסאות מושקעות (וכמובן בריאות יותר) של המאכלים, נחמד גם לתת לילדים לטעום את הגרסאות המקוריות אותן הם רואים בסדרות ובסרטים האמריקאים

![](nemalaBeer.jpg "Take it easy Nemala")

![](laundryParty.jpg "מסיבת כביסה")

![](playTime1.jpg)

![](playTime2.jpg "RV Jamming")

![](boxMacAndCheeze.jpg "קלאסיקה אמריקאית")

![](dinnerMacAndCheeze.jpg)

![](upsideDownBear1.jpg "השתחוו בפני הוד הפיכותו")

![](upsideDownBear2.jpg "קינוח מושלם עם כל המרקמים שזכה ל״ביקור״")

![](goodNightPitim.jpg "לילה טוב פיטים")

![](goodNightAC.jpg "לילה טוב עלמה שרלוט")

![](beerSunset.jpg "לילה טוב הורים")

למחרת בבוקר נוסעים לבאנף. גם הבוקר לא מיהרנו ונתנו לילדים לישון עד מאוחר. בעוד במסך הגדול והקטן הילדים צורכים בעיקר תרבות אמריקאית, בקריאה של ספרות קלאסית בעיקר יצא שהילדים קראו סופרים אנגלים. כשיש זמן, או חגיגה מיוחדת, הילדים אוהבים להכין ״ארוחת בוקר כמו מלכת אנגליה״. וכך היה. ללא ספק פארק גליישר יזכר לטובה בפרקי ימי המשפחה. מחר יוצאים לכיוון באנף!

![](fullEnglish1.jpg "עלמה שרלוט ״המלכה המבשלת״")

![](fullEnglish2.jpg)

![](fullEnglish3.jpg)

![](fullEnglish4.jpg)
