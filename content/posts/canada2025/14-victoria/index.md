---
title: "ויקטוריה"
date: 2025-08-15T20:00:00Z
tags: ["Canada"]
author: "Shpandrak"
weight: 14
cover:
  image: "whales2.jpg"
  hiddenInSingle: true
  relative: true

---

לפני שמחזירים את הקראוון, תכננו להפליג לאי ונקובר, לטייל בעיר ויקטוריה ומשם להמשיך לשמורת הטבע Pacific Rim. המציאות הכתיבה לנו תוכנית אלטרנטיבית - אחרי ״גל החום״ הקצר שתקף את קנדה - התחזית לימים בהם תכננו לטייל בשמורה על שפת הים היתה חד משמעית - 100% גשם בכל שעות היום... חיכינו לראות אם משהו משתנה, אבל היה קונצנזוס חריג בכל אתרי התחזיות. את היומיים בהם תכננו לבלות בשמורה חילקנו בין עוד יום בויקטוריה ועוד יום בונקובר.

 אמנם האי ונקובר נחשב לאחד המקומות היציבים וקייציים בקנדה, אך בשנים האחרונות, עם השתנות האקלים קרו כמה ארועי מזג אוויר קיצוניים בכל הקצוות - מצד אחד גלי חום שהגיעו עד 50 מעלות בהם אפילו נהרגו אנשים, ומהצד השני שטפונות. בדיעבד גילינו, שבנוסף לגשם השוטף, ביום בו תכננו לחזור מהשמורה התפשטה שריפה עצומה בכל האזור שהיתה משבשת לנו את הנסיעה חזרה. קשה להתעלם מהעובדה שלאן שלא מסתכלים - כדור הארץ משתגע לגמרי.

האי ונקובר הוא אמנם ״רק אי״, אבל הוא גדול יותר מישראל וגרים בו כמיליון איש. לקחנו את המעבורת והתמקמנו בחניון הלילה Fort Victoria, משם התניידנו לויקטוריה באמצעות אוטובוסים בכל יום.

![ferry1.jpg](ferry1.jpg "המעבורת לאי ונקובר")

![ferry2.jpg](ferry2.jpg "סירה בתוך סירה - סירה בתוך - מרי לווווו")

 העיר היפייפיה שוכנת על הים ומרגישה כמו סניף אירופאי קטן בקנדה. בהיותה הבירה של פרובינציית ״בריטיש קולומביה״ יש בה איזשהו ניחוח בריטי ואפילו מקומות שמתהדרים בTea time מלכותי. את הביקור בעיר התחלנו בסעודה בריטית-קנדית בדוכן פיש אנד צ׳יפס הפופולארי Red Fish Blue Fish על המזח. מלבד הפיש אנד צ׳יפס הרגיל טעמנו לראשונה את הPoutine המפורסם של קנדה. הקנדים, שממש לא מצטיינים בשום אספקט קולינרי, פשוט זורקים גבינה ורוטב בשרי סמיך על צ׳יפס ומלקקים את האצבעות. האוכל אמנם לא היה מקורי, אבל ממש טעים - לא לפספס. הגענו רעבים מידי והתחזרנו קצת יותר מידי. נאלצנו לנוח קצת לפני שאפשר היה להמשיך בתוכנית.

![fish1.jpg](fish1.jpg)
![fish2.jpg](fish2.jpg)
![fish3.jpg](fish3.jpg "פיטולינה ופוטין מתחזרים עד בלי די")
![fish4.jpg](fish4.jpg "המחיר")

המרכז של ויקטוריה קומפקטי יחסית, ואפשר להסתובב ברגל בקלות. הרחובות צבעוניים ונעים להסתובב על הטיילת ובין המזחים התיירותיים. בויקטוריה יש נמל של seaplanes - מטוסים ממריאים ונוחתים כל הזמן ברקע ישירות על הים. בהתחלה חשבתי שזאת אטרקציה לתיירים - אבל מסתבר שזאת תחבורה לגיטימית - ואפילו הדרך המהירה ביותר להגיע לונקובר עבור אנשי עסקים מקומיים. 

![victoria1.jpg](victoria1.jpg)
![victoria2.jpg](victoria2.jpg)
![victoria3.jpg](victoria3.jpg)
![victoria4.jpg](victoria4.jpg)

האטרקציה העיקרית שתכננו בויקטוריה היא שייט לצפיה בלוייתנים. ויקטוריה נחשבת למקום אטרקטיבי למי שמעוניין לפגוש ביונקים הענקיים. הזמנו שייט בחברת Prince of Whales אשר מבטיח למצוא לוויתנים בכל הפלגה. כבר שעלינו לסיפון חזינו במשפחת לווייתנים ממוצא אמריקאי, הורים עם שני ילדים שבכל רגע נתון בהפלגה אכלו מאכל עתיר קלוריות אחר שפירוריו הצטברו להם בקפלי הגרונות. אחרי המראות הקשים, הצלחנו לראות לווייתנים יותר אציליים - הסירה התבייתה על משפחה של אורקות ועקבנו אחרי שלושה מהם במשך כשעה. החיות העצומות הללו, אותן עדיין במזל לא הספקנו להכחיד, מרתקות ביותר. למדנו על התקשורת בינהם, המסורות שלהם ומבנה המשפחה - היה ממש מעניין להקשיב למדריכים על הסירה תוך כדי מעקב אחר מפלצות הים האציליות. היה נחמד גם שעל הסירה היתה צלמת שצילמה הכל במצלמה אמיתית ובכך איפשרה לנו להינות מהלוייתנים דרך העיניים במקום לנסות ולצלם אותם כל הזמן.

![whales1.jpg](whales1.jpg "צוות חוקרי הלווייתנים")
![whales2.jpg](whales2.jpg)
![whales3.jpg](whales3.jpg)

אמנם החברה מציעה שייט יותר הרפתקני ורטוב, בסירת מנוע קטנה שמאפשרת להתקרב אפילו יותר, אך אצלנו במשפחה, כידוע, עובר בתורשה גן ה״נמשלוקי שקשוקי״ האכזר, שמגביל את ההרפתקנות הימית של החבורה. בעוד פיט, הנגוע בגן, התכווץ כולו בכל פעם שהסירה שטה במהירות, אחותו התאומה שלא נושאת את הגן שתתה שוקו חם שחילקו על הסיפון וצחקה בכל פעם ששוקשקה

![whales4.jpg](whales4.jpg "שקשקו אותי")

את שאר הזמן בויקטוריה, העברנו ב״טיול עירוני״. ביקרנו למשל בצ׳יינטאון של ויקטוריה - שהוא הרובע הסיני העתיק ביותר בקנדה. נכנענו לאלכס, שהיה לה עניין לא פתור עם החתול הסיני המנופף - עוד מהטיול בסן פרנסיסקו וקנינו לה חתול מטופש אחרי שהתעקשה בעקביות. אחרי כמה התחכמויות עם המוכרת הסינית, הסדרנו את העניין ואלכס חיה באושר ועושר עם חתול סולארי שלא מפסיק לנופף בכפתו המוזהבת.

![chinaTown1.jpg](chinaTown1.jpg)
![chinaTown2.jpg](chinaTown2.jpg)
![chinaTown3.jpg](chinaTown3.jpg)

ביום האחרון, כשכבר התחיל להיות סגרירי לקראת הסערה, מצאנו מחסה ב״מוזיאון המלכותי של קולומביה הבריטית״ שמלבד התערוכה הקבועה, אירח תערוכה מעניינת שמלמדת על הקשר בין מוזיקה למחאה חברתית. אם רק התושבים הילידים של קנדה היו משתמשים קצת במוזיקת מחאה, אולי הם היו מקבלים קצת יותר מפינה קטנה במוזיאון המלמד על תרבותם שהושמדה...

![bcmus1.jpg](bcmus1.jpg)
![bcmus2.jpg](bcmus2.jpg)
![bcmus3.jpg](bcmus3.jpg)
![bcmus4.jpg](bcmus4.jpg)

אטרקציה עירונית שהפתיעה מאד לטובה, היתה Victoria Bug Zoo. באולם די קטן החזיקו כמות גדולה של חרקים מגוונים ומטרידים למראה. מלבד ההסברים של המדריכים שהסתובבו בחדר, האטרקציה העיקרית היתה שמידי פעם מדריך הוציא חרקים ונתן למבקרים להחזיק אותם. ניסיתי לבחון את המדריכים והופתעתי מהידע שלהם על היצורים. בכל פעם ששאלתי אם החרק הזה טעים, הם ידעו להגיד לי לאיזה מאכל הטעם של החרק דומה ואפילו איך להכין אותו. חלקם אגב קרובי משפחה של שרימפס, ומלבד טעם דומה, אפילו עלולים לגרום אלרגיה למי שרגיש לפירות ים. אחרי שהתעניינתי יתר על המידה בטעם החרקים, הפעם היחידה בה הצלחתי להתקיל את אחד המדריכים, היתה כשקירבתי אלי את אחד החרקים ופתחתי פה כאילו אני מתכוון לנגוס בו😅. מכל הילדים, אלכס היתה הכי נרגשת (ואמיצה) ולא ויתרה על התמזמזות עם שום יצור דוחה שהצליחה לשים עליו ידיים.

![bugMuseum1.jpg](bugMuseum1.jpg)
![bugMuseum2.jpg](bugMuseum2.jpg)
![bugMuseum3.jpg](bugMuseum3.jpg)
![bugMuseum4.jpg](bugMuseum4.jpg)
![bugMuseum5.jpg](bugMuseum5.jpg)

כשיצאנו מהמקום, אחרי הרבה יותר זמן ממה שתיכננו, נחרדנו לגלות מהיכן מגיעה המומחיות של המדריכים בנושא ״טעמים של חרקים״. בחנות המבקרים, מלבד הצעצועים הרגילים בצורת חרקים ושלל מזכרות - היה אזור שלם ודוחה ביותר של מזון. תולעים מיובשות, וסוכריות שונות ומשונות ממולאות בחרקים מבושלים (!) כשהצעתי לילדים ממתקים זה היה לגמרי בצחוק, אבל אלכס, שמאד התרגשה מכל הביקור במקום, אמרה שהיא תאכל נמלים מבושלות בכיף. לא ברור מה לא בסדר אצל הילדה, אבל היא אכן נישנשה נמלים דוחות. כל אחד עם הפרעות האישיות שלו, לפחות היא סרבה לאכול תולעים...

![bugMuseum6.jpg](bugMuseum6.jpg)
![bugMuseum7.jpg](bugMuseum7.jpg)
![bugMuseum8.jpg](bugMuseum8.jpg)

ויקטוריה היתה מקום נחמד ״להיתקע״ בו - הילדים מאד נהנו מהביקור העירוני. כולנו ישנו טוב, אכלנו טוב והצלחנו לברוח בדיוק כשהתחילה הסערה. מכאן, במזג אוויר חורפי באמצע הקיץ, לקחנו את המעבורת חזרה ליבשת לקראת החזרת הקראוון והמשך הטיול העירוני.

![back1.jpg](back1.jpg "אלכס ותאום הנפש שלה מתעדים חוויות")
![back2.jpg](back2.jpg)
![back3.jpg](back3.jpg "חורף הגיע")
![back4.jpg](back4.jpg)
![back5.jpg](back5.jpg)
![back6.jpg](back6.jpg)