---
title: "עלמה שרלוט פוגשת פרה - סלובניה 2014 - חלק א'"
date: 2014-08-20 10:59:00 +0000 UTC
updated: 2014-12-31T17:00:02.388Z
author: "Shpandrak"
cover:
  image: "DSC_0227.jpg"
  responsiveImages: true
  hiddenInSingle: true
  relative: true
---

באיחור מופרז, החלטתי לתעד את הטיול הראשון שלנו בחו"ל עם עלמה שרלוט. עלמה שרלוט היא דמות חדשה שבדיתי לצורך הבלוג ותפקידה הוא להוסיף משקל לתיק שלי ולהוות את מרכזה של מערכת השיקולים בלקיחת כל ההחלטות  מרגע זה ואילך - בטיולים ובכלל. יש לצפות כי הדמות החדשה תופיע בכל התמונות, תהיה במרכז כל קווי העלילה ובאופן כללי הבלוג הזה אם ימשיך להתקיים יהיה הבלוג שלה.

בתור טיול "הרצה" של הדמות החדשה טסנו לשבוע בסלובניה. ולהלן עלילותינו עם עלמה שרלוט בת השנה:  
את המכשול הראשון צלחנו בנקל כאשר איפשרו לנו להעביר את הסחורה הבעייתית במערכת הביטחון הפרוצה של נתב"ג

![](IMG-20140820-WA0012.jpg "פרצה במערכת הביטחון אפשרה את המעבר של ״הסחורה״")
אפילו הטיסה עצמה עברה בשלום. כלי הטייס לא ניזוק על ידי הסחורה ואפילו נזקפו לזכותנו שעות שינה יקרות מפז

![](IMG-20140819-WA0000.jpg)

![](IMG-20140819-WA0001.jpg)

כשהמנהלה מאחורינו יכולנו להתפנות לטיול עצמו. שכרנו דירה יפה בעיירה התיירותית בלד ומשם יצאנו במהלך השבוע לטיולי יום. בלד היא עיירה אירופאית קלאסית השוכנת לצד אגם מרהיב ומהווה נקודת חובה תיירותית לכל מי שמבקר בסלובניה. אמנם ביום כתיקונו זה היה מהווה  מקום ממנו היינו מתרחקים כמו מאש (במיוחד בשיא עונת התיירות) - אך בשל הצרכים ה"מיוחדים" החדשים שלנו - הנוחות של ישוב גדול ומרכזי איפשרה לנו את הגמישות שכל כך חשובה בטיול עם יצור מהסוג שבאמתחתנו.

את שארית היום הראשון ניצלנו להצטיידות, בישולים וחרישה של העיירה. מזג האויר היה גשום לפרקים אך הצלחנו להשלים הקפה של האגם ולהכיר את כל חיות האגם שיהיו השכנות שלנו בשבוע הקרוב

![](DSC_0102.jpg "טיול מסביב לאגם בלד")
![](DSC_0148.jpg)

![](DSC_0138.jpg)

סיימנו את הקפת האגם וישבנו בפאב קטן שאפילו בו לא ניתן היה להתחמק מהעוגה המטופשת בה בלד כל כך מתגאה - הקרם שנידט. ברחבי העיירה תלויים שלטי ענק בהם מופיעים תצלומים של פרוסת קרם-שנידט מדוגמת. לממהרים יש אפילו שירות של drive through לאיסוף העוגה הנכספת. ע"ש העניקה לעוגה 3 "כוכבי שרלוטין" - אבל מה בכלל היא מבינה... בינתיים בחוץ ירד גשם כבד שהרטיב את כל הברבורים המסכנים שפוזרו באגם בשביל שהתיירים יוכלו להרעילם.

![](DSC_0084.jpg "עוגת קצפת עם רפיוטיישן")
![](DSC_0076.jpg)

![](DSC_0095.jpg)

![](DSC_0032.jpg "ברבור רטוב שמעוניין ב ״אמ אמ״")
למחרת סוף סוף זכינו לטייל. התחלנו את היום מוקדם בקניון וינטגר (Vintgar Gorge). בזכות השעון המעורר המשוכלל שלנו, הגענו למקום ראשונים ונהננו מפרטיות במסלול שנחשב צפוף ועמוס בתיירים בעונה. המסלול היפיפה הזה מלווה קניון צר ומורם לכל אורכו באמצעות גשרי עץ.

![](DSC_0260.jpg "Vintgar Gorge")
![](DSC_0227.jpg "סימביוזה או טפילות?")
![](DSC_0339.jpg)

![](DSC_0314.jpg "Vintgar Gorge")
בזכות היום שהקצנו להתארגנות, היה לנו אוכל מבושל מוכן לכל השבוע. בדירה היה מקרר ומקפיא כך שלא היינו חייבים להתעסק יותר מידי בבישולים בכלל במהלך השבוע ולפחות כל ארוחות הצהריים היו מסודרות.

![](14966384598_13695e689e.jpg "פק״ל התינוק השבע")
המסלול הוא לא מעגלי והלכנו אותו הלוך - חזור. סיימנו את המסלול במהירות יחסית (שעתיים או שלוש לדעתי אבל אני כבר לא זוכר זמנים) והמשכנו לטייל באיזור Pokljuka plateau. בגלל שאנחנו כאן בשיא עונת התיירות, השתדלנו לבנות את הימים ככה שאם יש לנו יעד "פופולרי" נבקר בו בבוקר ונמנע מההמון. יש יתרונות לטיול עם תינוק משכים קום!

![](DSC_0461.jpg)  
 *Pokljuka plateau*

![](DSC_0469.jpg)

במסלול שעשינו טיפסנו בתוך יער לכיוון Pokljuka plateau. במסלול נתקלנו בהמון פטריות בגדלים ובצבעים שונים. למרות שזה אסור על פי חוק, אנשים נוסעים מרחקים כדי להגיע לכאן ולקטוף את הפיטריות. ראינו משפחה איטלקית שמסתובבת עם סלסילות כמו באגדות ובדיעבד המארחת שלנו הסבירה שמדובר במלקטי פטריות.

![](DSC_0401.jpg "כאן ביער גרים הדרדסים")
![](DSC_0501.jpg)

![](DSC_0425.jpg "תרגום: מותר לקטוף את הדובים!")
אך הכוכבות האמיתיות של המסלול היו הפרות שהסתובבו חופשיות לאורך כל המסלול. החיה הגדולה ריגשה עד מאד את התינוק הסקרן שלקח טרמפ בתוך התיק שלי ופסקול הטיפוס יזכר לעד כסשן "מווו מוו מוו" אחד גדול :)

![](DSC_0492.jpg)

![](DSC_0481.jpg)

זהו, חזרנו לדירה שלנו אחרי יום עמוס חוויות כדי לאכול ארוחת ערב ולישון. עלמה שרלוט עוד נשארה במיינדסט של "טיול הפרות" והרדימה את עצמה תוך געייה מונוטונית :)

![](IMG-20140823-WA0003.jpg)
