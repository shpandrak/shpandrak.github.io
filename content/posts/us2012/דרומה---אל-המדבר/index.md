---
title: "דרומה - אל המדבר"
date: 2022-08-05 03:34:00.001 +0000 UTC
updated: 2022-08-18T05:25:52.687Z
author: "Shpandrak"
---

אחרי <a href="https://shpandrak.blogspot.com/2022/08/blog-post_2.html" target="_blank">בוקר אחרון של אנדרנלין בילוסטון</a> , עזבנו אזור הפארקים ילוסטון וגראנד טיטון הירוקים, ופנינו דרומה לקראת הפרק המדברי בטיול שלנו. במקום לנסוע 9 שעות, העדפנו לחלק את המסע דרומה על פני יומיים, ובדרך לבקר בכל מיני מקומות מעניינים. אחרי הצטיידות ב Whole Foods שבג׳קסון, המשכנו דרומה כדי לקצר מרחקים ולנו בחניון לילה ״באמצע שומקום״ הנקרא בשם המשעמם<a href="https://www.yellowstonetrailrvpark.com/?gclid=Cj0KCQjw3eeXBhD7ARIsAHjssr_q2T6FbpI46_dHNT6GiYiTFR4NxsVEArW26aQRPZFKW-nvkck_sQAaAl8hEALw_wcB" target="_blank"> Yellowstone Trail RV Park</a>. המקום הפתיע לטובה ולראשונה המקלחות בו קיבלו את מלוא חמשת כוכבי הנמלה למקלחות! המדדים העיקריים הנלקחים בחשבון בדירוג המקלחות הם: ניקיון, כמות הווים בתא, טמפרטורת המים, זרם, אפשרות לראש מקלחת באחיזה, גודל התא, שביל גישה שאינו בחול וכמובן - מצב רוחה של הנמלה. מזג האויר היה חורפי וניצלנו את ההזדמנות האחרונה כשעדיין קריר כדי לפנק את הילדים בשוקו חם על הבוקר. בימים הקרובים נכנס למצב של קימה מוקדמת כדי להביס את עומס החום הכבד השורר באזור יוטה בחודשי הקיץ. 

![](IMG_8008-HEIC.jpg "יום גשום בWyoming - הזדמנות אחרונה לשוקו חם למשך הרבה זמן")

בבוקר המשכנו לנסוע לכיוון Flaming Gorge, עיירת נופש שקטה השוכנת בפאתי יוטה בדרום מדינת Wyoming. במהלך עצירת תדלוק בדרך, זכינו לחוות עוד ״חוויה אמריקאית״ כשלפתע ראיתי שלט ענק המפרסם חנות זיקוקים באמצע הישמון. באמצע ויכוח ה-״מה פתאום להכנס, בשום אופן״ עם הנמלה, וההסבר המנומק שלי, שמדובר בחלק מהההואי האמריקאי, קטעה אותנו אלכס בטבעיות ילדית: ״אבא, גם אתה מבוגר, אם אתה רוצה להכנס, אז מותר לך״. בשמחה גדולה ובחסות המתוקית שלי, יצאנו בדילוגים ארבעת ה״ילדים שבלב״ לתוך החנות העצומה. בפנים קיבלה אותנו מוכרת מקועקעת מקומית שנראה כי מעולם לא יצאה מהעיירה. לא ידעתי למה לצפות, האם אפשר לקנות שם גם רובים? בזוקות, אולי אפילו טנק קטן - הרי זאת אמריקה! 

![](IMG_8023-HEIC.jpg "אי אפשר לפספס - הפתעה באמצע הדרך")

בחנות היו אלפי סוגי נפצים בגדלים שונים ומשונים. אחרי שיחה ידידותית עם המוכרת, והעלאת זכרונות ילדות על סחר בנפצים בישראל, ותוך התחשבות אצילית במאוואיה של הנמלה, סיכמנו לקחת שלל נפצים ״לא מאד בעייתיים״. כאלה שעושים רק רעש חלש יחסית, לא נראים ממרחק קילומטרים - ובעיקר - חוקיים לשימוש ביוטה בשטח שאינו השטח הפרטי שלך.

![](IMG_8014-HEIC.jpg "")סופרמרקט של זיקוקים ונפצים - אמריקה!

![](IMG_8017-HEIC.jpg "שלל צנוע ומתחשב - עם החברה החדשה")

משם המשכנו לFlaming Gorge כאשר התחנה הראשונה היא הסכר הגדול שיצר את השמורה. הקיר העצום, שסוכר את הGreen River, בדומה ל<a href="https://shpandrak.blogspot.com/2012/04/blog-post_15.html" target="_blank">אתרים דומים באזור</a> בהם ביקרנו בטיול אחר, הוא חלק ממערכת סכרים המזינים את נהר הקולורדו. מלבד אספקת מים, רצח דגים, והפקת אנרגיה הידרו-אלקטרית נקיה, הסכר גם מייצר הזדמנות נופש בדמות אגם קסום שנוצר באמצע המדבר ומאפשר חופשה הכוללת ספורט מים, בטן גב, טיולים ובעיקר דייג. האזור ידוע בדגי הטרוטה השמנים והטעימים שלו, וסיורי דיג מודרך ופרטי יוצאים מהעיירה ומוזמנים על ידי המקומיים חודשים ארוכים מראש.

\

![](IMG_8085-HEIC.jpg "לפני")

![](IMG_8087-HEIC.jpg "אחרי")

![](IMG_8098-HEIC.jpg "מרכז המבקרים של הסכר Flaming Gorge - אפשר לוותר")

בניגוד למרכזי מבקרים של סכרים דומים בהם ביקרנו, מרכז המבקרים של Flaming Gorge Dam היה די מאכזב, ופרט ללהציע סוכריה לילדים, לא היה לגברת במשרד שום דבר חכם לתרום לנו. עצם גודלו של הסכר מרשים בצורה אובייקטיבית. מפלץ הבטון טומן בחובו סיפור הנדסי מפואר גדול יותר של ״נצחון האדם על הטבע״, שלפעמים אנחנו לוקחים כמובן מאליו. הסברנו קצת לילדים מה רואות עיניהם ותרגמנו כמה מהשלטים במרכז המבקרים, אך לצערינו אין אפשרות לסייר בתוך הסכר ולהתרשם ממנו בצורה עמוקה יותר. מבחינת הילדים המנה העיקרית של הביקר באיזור הסכר היתה להינות מהתוצאה שלו - אגם גדול שאפשר לטבול בו ולהשתולל קצת. פרסנו ארוחת צהרים ליד האגם והשתוללנו קצת לפני שהמשכנו הלאה בדרכנו.

![](IMG_8073-HEIC.jpg "")הפסקת השתוללות באגם - Flaming Gorge

![](IMG_8059-HEIC.jpg "")

![](IMG_0272-HEIC.jpg "")

![](IMG_8056-HEIC.jpg "")

![](IMG_8029-HEIC.jpg "פריסת צהרים שקטה")

משם המשכנו למסלול נופי קצר על גדת הקניון בשם Red Canyon Overlook Trail. 

אמנם המסלול היה סגור לצורך התקנת גדר שתמנע נפילה חופשית לקניון, אך ״יצרנו״ מסלול משל עצמנו ההולך לכיוון דרום על הגדה (במקום צפונה כפי שמכוון המסלול הרשמי). מבלי להתרחק הרבה, ועם קצת זהירות שלא לצנוח לתהום, זכינו בטיול נופי קצר ומרהיב.

![](IMG_8110-HEIC.jpg "צופים על ה Green River מבלי לצנוח לתוכו - Flaming Gorge")

![](IMG_8140-HEIC.jpg "")

![](IMG_0289-HEIC.jpg "")

![](IMG_8148-HEIC.jpg "")

למרות אפשרויות הבילוי המוצעות בעיירות על שפת האגם, אחרי ימים עמוסים באטרקציות העדפנו לנוח קצת בחניון הלילה הנחמד בו לנו בעיירה Manilla. העיירה כבר נמצאת בתוך גבולה של מדינת יוטה, ממש קרוב לאגם המלאכותי הגדול של ה״ערוץ הבוער״ (Flaming Gorge). הצעירים בנפשם נהנו מגינת השעשועים הקטנה בחניון הלילה ומרדיפה אחר השפנים הקטנים שרצו בשמורה ״מחפשים״ להיצלות בגריל. נפשנו קצת, התפנקנו בצליית ארוחת ערב אמריקאית הכי טיפוסית ושתינו בירת Pale Ale מקומית מרעננת.

![](IMG_8171-HEIC.jpg "")

![](IMG_8173-HEIC.jpg "")

![](IMG_8182-HEIC.jpg "")

![](IMG_8184-HEIC.jpg "")

![](IMG_8188-HEIC.jpg "")

![](IMG_8197-HEIC.jpg "")

![](IMG_8200-HEIC.jpg "")

![](IMG_8201-HEIC.jpg "")

למחרת בבוקר השכמנו קום עם אנרגיות מחודשות. ככל שמדרימים הטמפרטורות נוסקות והימים נהיים חמים כך ששעות הבוקר המוקדמות הן מבחינתנו ההזדמנות השפויה לטייל. נסענו לכיוון ה <a href="https://www.nps.gov/dino/index.htm" target="_blank">National Dinosaur Monument</a>. על הגבול בין יוטה לקולורדו הוקם לפני כ100 שנה אתר מיוחד לשימור מורשת חקר הדינוזאורים. החפירות באיזורים הללו בארה״ב שינו את כל מה שאנו יודעים היום לגבי הלטאות העצומות. בנסיעות הארוכות, אנחנו אוהבים לשמוע פודקאסטים - חלקם למבוגרים, וחלקם לילדים. הילדים מאד אוהבים את הפודקאסטים של ״כאן חינוכית״ שצבעו לנו את הטיול והעשירו אותו ברובד נוסף. שמענו את כל הפודקאסטים שמצאנו הקשורים לאמריקה - מ״גילויה״ על ידי קולומבוס, דרך מלחמת העצמאות בהנהגת ג׳ורג׳ וושינגטון ועד מסעם המופלא של לואיס וקלארק. בדרך היום, שמענו פודקאסטים על דינוזאורים שהטעינה אותנו בסקרנות לקראת ההרפתקה היומית.

בניגוד להרבה אתרים הקשורים לדינוזאורים, הDinosaur National Monument הוא לא ״מוזיאון״ לתצוגת דינוזאורים, אלא אתר המקדש את הפלאונתולוגיה ואת דרך הגילוי של המאובנים. באתר מספר שבילים ארוכים וקצרים. מפאת החום, בחרנו במסלול הקצר ״Fossil discovery trail״. המוביל ממרכז המבקרים אל ה Quarry Exhibit Hall. במהלך השביל ניתן לראות מספר נקודות בהן עדיין ספונים מאובנים בתוך הסלע אותם ניתן לאתר ולדמיין שאתה אינידיאנה ג׳ונס. אך אולם התצוגה שבקצה המסלול הוא ללא ספק גולת הכותרת.

![](IMG_8211-HEIC.jpg "Dinosaur National Monument - Visitor center")

![](IMG_0346.PNG "") מסלול ההליכה Fossil discovery trail

![](IMG_0317-HEIC.jpg "חוקר העצמות הנודע פיט טוביאס ליברמן")

![](IMG_8214-HEIC.jpg "")

![](IMG_8225-HEIC.jpg "")

![](IMG_8226-HEIC.jpg "הציור השבועי לילד חוליות עמוד שדרה שהתאבנו בסלע")

![](IMG_8227-HEIC.jpg "")

אולם התצוגה ה Quarry Exhibit Hall, הוא מבנה המשמר מקטע שנחשף בהר, בו קבורים למחצה  אלפי(!) עצמות דינוזאורים. הריכוז המוגזם של עצמות נגרם מסחף של נהר ומשקעים ששימרו את העצמות מיליוני שנים. היה ממש מלהיב לראות כך את המאובנים מציצים מתוך הסלע. אפשר רק לדמיין איך זרחו פניהם של החוקרים בשנות ה30 של המאה הקודמת כשהגיעו לאיזור. באולם התצוגה היו מוצגים אינטראקטיביים המאפשרים לשייך את העצמות שרואים לסוג דינוזאור והסברים על המינים ועל ההיסטוריה של המקום.

![](IMG_8233-HEIC.jpg "הר מלא עצמות!")

![](681325122.452762.jpg "אתר החפירות כפי שנתגלה במאה שעברה - לפני הקמת אולם התצוגה")

![](IMG_8240-HEIC.jpg "תוכנה לסיווג העצמות")

![](IMG_8243-HEIC.jpg "")

![](IMG_8249-HEIC.jpg "")

![](IMG_8252-HEIC.jpg "")אולם התצוגה Quarry Exhibit Hall

בניגוד לאירופה, בה רוב השטח מיוער וצריך לחפור כדי לחשוף מאובנים, באזורים המדבריים בארצות הברית, הגאולוגיה נמצאת מעל פני השטח, כך התאפשר עושר חסר התקדים של ממצאים. ההאזנה והקריאה על חקר הדינוזאורים באיזור חשף בפנינו אורות וצללים דווקא במין האנושי. מצד אחד, הצלחנו לשחזר מה קרה פה לפני עשרות ומאות מיליוני שנים על ידי שימוש בטכנולוגיה מופלאה ושיתופי פעולה מדעיים. ומצד שני, כמות המידע שאבד בשל אגו וקטנוניות אנושית במלחמות הכבוד סביב הגילויים הפלאנטולוגים חושפות את החולשות האנושיות (למי שמתעניין, חפשו על מלחמת העצמות - bone wars בין Marsh ל Cope) . נקווה שחוקרי העתיד שימצאו את המאובנים שלנו אחרי שנשמיד את עצמנו במלחמות, יקירו לנו חסד ולפחות נוצג במוזיאונים מגניבים עם כל מיני תאוריות על האופן בו חיינו והאם היו לנו נוצות, פרווה, או קשקשים…

משם המשכנו לMoab, שביוטה כדי להתחיל את הפרק המדברי של הטיול שלנו. בדרך, עברנו בעיירה קטנה בשם ״דינוזאור״ (Dinosaur). עברנו ליד בית העיריה ודימיינתי בתוכה את כבוד ראש העיר יושב במשרדו בתחפושת הדינוזאור מנהל ביד רמה את ענייני עירו המטופשת. 😀 

![](IMG_0339.PNG "ברצינות - יש עיר כזאת... (אוכלוסיה כ300 איש)")

המשך יבוא...
