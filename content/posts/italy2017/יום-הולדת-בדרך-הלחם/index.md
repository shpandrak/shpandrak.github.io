---
title: "יום הולדת בדרך הלחם"
date: 2017-08-21 20:18:00 +0000 UTC
updated: 2017-11-15T19:37:50.773Z
author: "Shpandrak"
cover:
  image: "viel-del-pan-34.jpg"
  responsiveImages: true
  hiddenInSingle: true
  relative: true

---

היום יש לי את העונג לכתוב על יום הטיול המוצלח ביותר בטיול לאיטליה - מאתגר, יפה ואפילו מרגש! היום שרלוט, שעד לפני רגע עוד כונתה ״התינוק״, חגגה יום הולדת 4 - מאורע מרגש כשלעצמו! את הבוקר פתחנו בטקסים של בלונים, הפתעות וחגיגות כפי שמקובל בשוק. מדהים כמה אושר יכול להפיק יצור כל כך קטן מקצת פלסטיק ממולא אויר :)

![](ortisei-43.jpg "יצור מוצף באושר טהור")
![](ortisei-44.jpg "מזל טוב עלמה-שרלוט!")
אך החגיגה האמיתית חיכתה לנו ב״אטרקציה״ היומית. לאחר שהשרלוטין הוכיחה שהיא מסוגלת ״לסחוב״ מסלולי טיול לא פשוטים (ובכל זאת מהיום היא כבר לא תינוק), החלטנו לצאת למסלול ה-Viel Del Pan יחד עם כל התינוקיה. ה-Viel Del Pan הוא טיול יום חד כיווני באורך של כ6-7 ק״מ שמחבר בין Passo Pordoi ל Arabba. עד הרגע האחרון התלבטנו האם כדאי לצאת למסלול מפאת אורכו ומשום שאינו ממש מתאים לגילאי המשתתפים. בנוסף בגלל שהמסלול אינו מעגלי, הוא כולל חזרה בתחבורה ציבורית, עובדה שמוסיפה למשוואה עוד סימני שאלה. אך ההימור שלקחנו השתלם ובגדול. הדרך נקראת "דרך הלחם" משום ששימשה בעבר למסחר, ומשום שאנשים תמיד אהבו לחם.

![](viel-del-pan-2.jpg "יוצאים לדרך - Viel Del Pan")
![](viel-del-pan-5.jpg "מתארגנים ליציאה - מעבר ההרים פורדוי")
אנחנו בחרנו להתחיל את המסלול במעבר ההרים פורדוי. לאחר נסיעה קצרה, הגענו לחניון של מעבר פורדוי בו פגשנו מטיילים מקומיים ומטפסי הרים מתארגנים ליציאה. יחד עם צוקי הגרניט שמקיפים את הפאס ומזג האויר השמשי - משהו באויר בישר על יום טיול קסום במיוחד. ארזנו על הגב אוכל, תינוקות ומיליון חיתולים ויצאנו לדרך.

![](viel-del-pan-19.jpg "צופים אל רכס המרמולדה")
![](viel-del-pan-27.jpg "נוף לאגם Fedaia")
![](viel-del-pan-32.jpg)

![](viel-del-pan-13.jpg "הפסקת התרעננות")
![](viel-del-pan-30.jpg "מטיילים מקומיים")
ה Viel Del Pan מתחרה בקלות בתואר ״טיול היום״ היפה שיצא לי לראות ולא נופל גם מטיולי יום מפורסמים כמו הטונגרירו קרוסינג. המגוון שהמסלול הזה מציע הוא אדיר: בהתחלה המסלול צופה על הפסגות שסביב מעבר פורדוי, בהמשך צועדים במקביל לרכס המושלג של המרמולדה, עד שנגלה במלוא הדרו אגם פדאיה. בעונת הקיץ יש פריחה לאורך המסלול, ואפילו פגשנו עיזים וציפורים גדולות שזכו בכינוי הגנרי - נשר.

![](viel-del-pan-35.jpg)

![](viel-del-pan-37.jpg "צוות הטיול בפעולה")
![](viel-del-pan-33.jpg)

![](viel-del-pan-14.jpg)

![](viel-del-pan-15.jpg)

![](viel-del-pan-17.jpg "״נשר״")
הטיול אמנם לא מאד קשה, אבל בקצב ההליכה השרלוטי וכמות ההפסקות הוא לקח יום שלם. הילדים התנהגו למופת כולל השרלוטין שהלכה מסלול ארוך, סחבה את כל המים של הילדים ועזרה לכל דורש. התרגשות מיום הולדת היא ללא ספק דלק אפקטיבי לילדים :) מ Arraba לקחנו אוטובוס חזרה לפאס וחזרנו לצימר עייפים ומרוצים.

![](viel-del-pan-40.jpg "מסיימים עם ״הלשון בחוץ״")
![](viel-del-pan-41.jpg "תחבורה ציבורית כאטרקציה")
![](viel-del-pan-42.jpg "כל המשפחה באוטובוס")
הנסיעה באוטובוס היתה אטרקציה בפני עצמה עבור השרלוטין - כבר הזכרנו כמה קל לשמח ילדים :) הזמן רץ כשמחליפים חיתולים, ויום יבוא והשרלוטין תקרא שורות אלה בעצמה. אגנוב מהבלוג פסקה כדי לשתול time capsule עבור שרלוט הבוגרת:

היה ממש כיף ביום ההולדת שלך, היית פעם ילדה קטנה וחמודה. תשכנעי את אבא לטוס איתך לעוד טיולים ולא לעבוד קשה מידי - הוא לא חייב לכתוב על זה בבלוג אם זה מביך אותך בפני החברות המתבגרות שלך. זה שאת יודעת לקרוא לא הופך אותך לחכמה - אבא עדיין יודע יותר - לכי עכשיו וכסי אותו בנשיקות. תגידי לו שהוא ילד יפה ואהוב - פעם הוא אהב שטויות כאלה.

![](viel-del-pan-34.jpg "מזל טוב ילדה של אבא")
