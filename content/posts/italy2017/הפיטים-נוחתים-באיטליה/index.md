---
title: "ה״פיטים״ נוחתים באיטליה"
date: 2017-08-12 11:11:00 +0000 UTC
updated: 2017-09-30T19:34:33.536Z
author: "Shpandrak"
cover:
  image: "brentonico-18.jpg"
  responsiveImages: true
  hiddenInSingle: true
  relative: true
---

אחרי הפסקה של שנתיים - חוזרים לטייל! עוצר הטיולים הוא תוצאה ישירה של פגם גנטי באשתי הנמלה שמתבטא בשחרור ביציות מוגבר ובמקרה שלנו - בהריון ולידה של תאומים! מתבקש לומר שהרבה מים זרמו בנהר מאז הפוסט הקודם, אך כמויות החיתולים שהזרמנו לסביבה מאז עשו את שלהם - והזרימה בנהר כבר ממש לא כפי שהיתה. ברוח זו, הרשו לי להציג את הדמויות החדשות בבלוג: ״הפיטים״: פיט(גיא) הוא תינוק שמנמן ומפונק של אמא, ואלכס(פיטולינה) היא שיבוט של שרלוט אחותה הגדולה.

אז איך טסים לחו״ל עם שני תאומים בני שנה? שומרים על ראש פתוח ומאלתרים!

![](flyingToItaly-9.jpg "עשה זאת כך - טיסה עם תאומים")
![](flyingToItaly-1.jpg "ביי ביי קיץ לח")
![](flyingToItaly-3.jpg "מחכים לטיסה")
את הטיול חילקנו לשני חלקים, שלושה ימים טעימה מאיזור אגם גארדה ושבעה ימים בדולומיטים. מקום הלינה הראשון היה חווה נחמדה בעיירה Brentonico. החווה התפרנסה בעיקר מתוצרי הרפת, אך גידלו בה קצת ירקות בהם השתמשנו לבישולים. הילדים של בעלת החווה התחברו עם השרלוטין ואפילו עשו בייביסיטר לפיטים.

![](brentonico-18.jpg "חיי הכפר - Brentonico")
![](brentonico-5.jpg "סיור ברפת")
![](brentonico-6.jpg "קטיף עגבניות לארוחת הערב")
בכל ערב בישלנו אוכל איטלקי אחר ממצרכים מקומיים. מהבחינה הזאת איטליה מאד מפנקת - אפילו שמן הזית הפשוט שקנינו בSpar ללא מותג היה לא פחות ממדהים. הגבינות שמכינים בכל כפר זולות וטעימות וכמובן שאין צורך להזכיר את היינות. למרות שכבר טיילתי באיזורים הללו באיטליה, הופתעתי לגלות שאפילו באיזורים כל כך מתויירים - רוב האוכלוסיה כאן חיה חיים כפריים אותנטיים ומתפרנסת בעיקר מחקלאות. פרט לערים גדולות כמו מילאנו או ורונה, אפילו הצעירים כאן ברובם אינם דוברי אנגלית. איכשהו הגעתי עם הרושם שכל הכפריות הזאת היא הצגה בשביל התיירים ומאד שמחתי לגלות שהציניות שלי סתם תיעתעה בי. חוץ מהמקרים בהם החוואי האנאלפבת בשוק לא הצליח להביא לי את מה שרציתי - האוירה הכפרית היתה תוספת נעימה להווי טיול.

![](brentonico-7.jpg "והערב מככבת במטבח -  בולוניה")
![](brentonico-9.jpg "הסו-שף מקשטת את המנה")
![](brentonico-10.jpg)  
 *קניית מצרכים טריים לארוחת הערב- השוק של Brentonico*

את היום הראשון בילינו במשחקים בחווה, בהתארגנות ובסיור בSirmione התיירותית. אחרי סיור קצר בחלק העתיק של חצי האי, ישבנו לרבוץ קצת לחופי האגם. החוף לא היה עמוס ואיפשר לפיטים להוציא קצת מרץ וכמעט להנשך על ידי ברבור שנשתל במקום על ידי משרד התיירות האיטלקי.

![](sirmione-1.jpg "החוף בSirmione")
![](sirmione-10.jpg "ברבור כפוי טובה")
![](sirmione-11.jpg "משתזפים בחוף Santa Maria של Sirmione")
![](brentonico-3.jpg "ידו של הישראלי המכוער לא פסחה גם על סירמיונה")
סירמיונה היתה גם נקודת ציון משמעותית בתחום הקולינריה שלימים כונתה נקודת ה״אל חזור״ - שרלוט והפיטים טעמו לראשונה בחייהם פיצה וגלידה איטלקית. למרות שאפילו לא התאמצנו להתחמק ממלכודות התיירים - נראה שבמאכלים ה״רשמיים״ קשה מאד ״ליפול״ פה.

![](sirmione-12.jpg "נקודת האל חזור - הסינגולריות הקולינרית של השרלוטין")
![](sirmione-13.jpg "הפיטים טומנים ידם בצלחת")
![](sirmione-4.jpg "יומה היפה של השרלוטין")
![](sirmione-6.jpg "הפיטים מגלים את הגלידה")
![](sirmione-14.jpg "פיטולינה בדייט עם פבריציו")
יום ההתארגנות הסתיים, הפיטים הונחו על לוח המשחק - מחר מתחילים לטייל!
